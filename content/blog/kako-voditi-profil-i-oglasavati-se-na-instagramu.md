+++
date = 2020-05-29T22:00:00Z
description = ""
draft = true
image = "/images/b.jpg"
title = "Kako voditi profil i oglašavati se na Instagramu?"

+++
**Kako voditi profil i oglašavati se na Instagramu?**

**Autor: Nataly Zubović**

Instagram je društvena platforma koja je od svog osnivanja 2010. godine doživjela značajnu transformaciju i omogućila mnogim korisnicima da napreduju u različitim područjima. Prisutnost na Instagramu je bila izuzetno važna za vrijeme karantene, kada su društvene mreže bile jedini put do kupaca.

Cilj svakog poslovnog korisnika je privući što više klijenata i povećati broj pratitelja, stoga je važno poznavati sve značajke koje Instagram nudi i dodatno se angažirati kako bi se pridobila ciljana publika. Navedeni savjeti u nastavku mogu biti dobar početak za svakog Instagram korisnika.

**BIRANJE KORISNIČKOG IMENA**

Korisničko ime mora biti jednostavno i kreativno. Treba izbjegavati upotrebu ponavljajućih brojeva i slova, podvlaka i popularnih riječi. Kada je odabrano korisničko ime zauzeto, poželjno je koristiti vrstu djelatnosti koju obavljate. Bolje je koristiti kozmetički salon umjesto _beauty salona_ kojeg je teže pronaći. Možete koristiti kombinaciju vašeg proizvoda ili usluge i geografske lokacije u korisničkom imenu. Važno je da odaberete korisničko ime koje predstavlja vas ili ono koje koristite na drugim web mjestima gdje ste uspostavili poslovanje tako da vas trenutna publika može lakše naći.

**BIOGRAFIJA I PROFILNA SLIKA**

U biografiji je poželjno da prenesete što vaše poslovanje radi i da navedete kako vas kupac može pronaći. Važan je _link_ (poveznica) koji postavljate na svoj profil. Profilna slika može biti logo vaše tvrtke ili slika lica s osmijehom.

**POSLOVNI ILI PRIVATNI PROFIL?**

Poslovni profil je odlična opcija za vaše poslovanje zato što olakšava kupcima kontaktiranje. Najveća prednost poslovnog profila jest _Insights_ tj. _Uvidi_. _Insights_ je alat koji omogućava praćenje statistike vašeg profila kao što je broj _like-ova_ i komentara. Poslovni profil omogućava izradu Instagram oglasa koji utječu i na povećanje vaše prodaje. Osobni profil je jednostavniji i namijenjen je korisnicima koji objavljuju osobne i poslovne sadržaje na svojem profilu. Prednost u odabiru vrste profila je to što se bilo kad možete prebaciti natrag na poslovni ili privatni profil ako vam se značajke ne sviđaju.

**STVARANJE SADRŽAJA**

U opisima vaših objava možete ispričati priču kako je vaš proizvod nastao. Pozovite pratitelje da odgovore na vaša pitanja u komentarima objave ili da vam pošalju direktnu poruku. Možete organizirati darivanja i označavati druge na svojim objavama. Pazite na estetiku vašeg profila i budite dosljedni u objavljivanju sadržaja. Možete koristiti emotikone koje predstavljaju vaše poslovanje.

**HASHTAGOVI #**

Hashtagovi su najbolji način da povećate svoju izloženost na Instagramu i uvijek počinju s znakom #. Kopiranje istih hashtagova na svakoj novoj objavi utjecat će negativno na vaš angažman i djelovat ćete kao osoba koja dijeli neželjeni sadržaj. Trebate koristiti hashtagove koje vaša ciljna publika prati i koji predstavljaju vaše poslovanje. Bolji odabir su hashtagovi koji imaju nižu popularnost od onih koji imaju milijun objava. U suprotnom će vaša objava nestati iz najnovijih objava (_feeda)_. Izbjegavajte hashtagove poput _like4like_, _follow4follow_. Koristite nišne hashtagove i provjerite svaki hashtag koji želite koristiti.

**PRIČE I NAGLASCI**

Priče su ograničene na razdoblje od 24 sata. Postoje naljepnice za anketiranje pa možete pitati svoje pratitelje koje proizvode više preferiraju. Možete postavljati promocije i koristiti naljepnice kao što su _countdown_ i _product_ koje mogu povećati vašu prodaju. Poželjno je imati prijenos uživo (_live video_) preko Instagram priča u vrijeme kada je vaša publika aktivna na mreži. Koristite hashtagove (ne previše) i označite lokacije na svojim pričama. Poslovni profili koji imaju preko 10 000 pratitelja mogu postavljati i poveznicu. Naglasci su priče koje možete istaknuti na svom profilu. Najbolje ih je postaviti u nekoliko kategorija kao što su _savjeti_, _behind the scenes, recenzije, proizvodi i usluge_ koje nudite.

**OGLAŠAVANJE**

Vrste oglašavanja na Instagramu su priče, carousel oglasi, video oglasi, oglasi sa fotografijom, _collection_ oglasi i oglasi u _explore_ sekciji. Načini oglašavanja su unutar aplikacije uz pomoć opcije _promote_ na već postavljenoj objavi, putem _Ads Manager_ ili opcija _Instagram partners._ Važno je znati lokaciju, demografiju, interese i ponašanje vaše ciljane publike. Možete koristiti pomoć Instagrama koji automatski stvara publiku sličnoj vašim postojećim pratiteljima. Budžet za oglašavanje ovisi o tome koliko dugo će se prikazivati vaši oglasi. Za oglašavanje je potrebna Facebook stranica i poslovni profil na Instagramu.